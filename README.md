# CICERO - Progetto vpp

Il progetto si propone di sviluppare una piattaforma in cui esperti e conoscitori del territorio si
propongano per poter assistere i turisti nella visita di una città o per una escursione.
In particolare il “Cicerone”, o un’associazione (insieme coordinato di “Ciceroni”), potrà proporre una
esperienza in un dato territorio. Una visita è generalmente costituita da un percorso con tappe
definite in cui per ogni tappa dovrà risultare una breve descrizione dell’attività che verrà svolta.
Il “cicerone” potrà dunque utilizzare la piattaforma per inserire il percorso dando anche dettagli su
come avverranno gli spostamenti da una tappa alla successiva. Per ogni esperienza saranno
disponibili un numero massimo di posti e un numero minimo necessario a far partire l’esperienza.
Ovviamente l’esperienza includerà la definizione del costo individuale che dovrà comprendere tutti
i costi che il turista dovrà sostenere per gli spostamenti previsti nonché le attività previste dalla
tappe. Il pagamento dovrà avvenire tramite la piattaforma.
Il “Cicerone” potrà dunque gestire le sue giornate definendo la sua disponibilità a guidare
un’esperienza.

L’amministrazione della piattaforma potrà definire un’insieme di tag per classificare le esperienze e
renderle più facilmente identificabili dai turisti. I “ciceroni” possono proporre nuovi tag che saranno
approvati dall’amministrazione. Inoltre l’amministrazione avrà la possibilità di suddividere i territori
in aree assegnando loro un toponimo. Le relazioni tra i toponimi sono generalmente di inclusione e
intersezione dunque un’esperienza potrà collocarsi all’interno di più aree e magari prevedere
percorsi che coprono più aree.

Il turista userà la piattaforma per poter identificare esperienze di suo interesse e prenotarsi per le
stesse nonché pagare quando l’attività sarà confermata a seguito del raggiungimento del numero
minimo di partecipanti. Allo stesso tempo il turista, che avrà dunque un profilo sulla piattaforma,
potrà “pubblicizzare” esperienze fatte oppure proporre ai suoi contatti la partecipazione ad una
esperienza. In tal caso una volta prenotata l’esperienza si avrà la possibilità di riservare un
ulteriore numero di posti indicando i contatti ai quali inviare l’invito. Tali posti rimarranno riservati
per un numero di giorni definito dal “cicerone” in fase di impostazione e comunque per un numero
non inferiore a 2.

Lo studente dovrà procedere nello sviluppo del progetto, facendo particolare attenzione all’attività
di identificazione degli attori che dovrà essere documentata separatamente agli artefatti definiti nel
progetto. In particolare tale attività dovrà includere la ricerca di sistemi simili sul mercato al fine di
valutare i modelli adottati dai potenziali “concorrenti”.

